---
title: রেজুমে লেখার কিছু কৌশল
author: আরাফাত হাসান
date: 2019-11-07
categories: ["পেশাগত", "প্রবন্ধ"]
tags: ["রেজুমে", "সিভি", "জীবনবৃত্তান্ত", "চাকরি"]
type: "featured"
image: "bn/post/resume-writing/resume-calligraphy-pen.jpg"
url: "post/resume-writing"
draft: false
---


কীভাবে ভালো রেজুমে লিখতে হয়, সেটা গুগল করলেই অনেক ভালো ভালো পরামর্শ পাওয়া যায়। গুগল করে সচরাচর চোখে পড়ে না এমন আমি কতক পয়েন্ট করেছিলাম, পয়েন্টগুলো বহুদিন ধরে নানা ওয়েবসাইট দেখতে দেখতে অভিজ্ঞতার ভিত্তিতে লেখা। ফলে খানিক বিচ্ছিন্ন, উল্টাপাল্টা। তবে যারা সিভি বা রিজিউম লিখতে চাচ্ছেন, বিশেষত নতুনদের, কাজে লাগবে।

১। ব্যবহৃত লিংকগুলো হাইপার রেফারেন্স দিয়ে দেয়া উচিত, যাতে ক্লিক করেই খোলা যায়। আপনার লিংকডইন আইডির লিংকের উপর ক্লিক করেই যাতে ব্রাউজারে খোলা যায়। অবশ্যই লিংক ভিজিবল রাখাই ভালো। মানে কোন আইকন বা সংক্ষিপ্ত টেক্সটে লিংক হাইড করা যাবে না।

২। বেশ কিছু রেজুমেতে যোগাযোগের জন্য vCard এর কিউআর কোড দেখলাম। একটু স্মার্ট দেখায়, দশ জন থেকে আলাদা করে।

৩। সম্পূর্ণ রেজুমেতে দুটার বেশি রং ব্যবহার করা ঠিক নয়, বেশি রঙাচঙা করা ঠিক নয়।

৪। কমার পরে স্পেস হয়, ব্রাকেট খোলার আগে ও বন্ধ করার পরে স্পেস হয়। এমন টুকিটাকি ব্যপারগুলো যাতে চোখ না এড়ায়।

৫। পেজ মার্জিন ভালো ভাবে দেখা উচিত যে প্রিন্ট করার মতো অবস্থাতে আছে কিনা। আধ ইঞ্চির মতো হলে ভালো।

৬। লেখা গুলো ঝরঝরে করা একান্ত দরকার, আড়ষ্ঠ লেখা নেতিবাচক মনোভাব সৃষ্টি করে। নিজের রেজুমে কয়েকবার পড়া উচিত।

৭। এখন পর্যন্ত বাংলাদেশের যত জনের দেখলাম, অধিকাংশই মাক্রসফট ওয়ার্ড ব্যবহার করে রেজুমে তৈরি করেছে। ওয়ার্ড রেজুমে তৈরি করার জন্য যথেষ্ট। মানে প্রয়োজনের তুলনায় অনেক বেশি শক্তিশালী। তবে ওয়ার্ডের ফাংশনালিটি জানতে হবে। অনলাইনেও রেজুমে তৈরি করার কিছু পেইড সাইট আছে।

৮। নিজের রেজুমে অবশ্যই নিজেই তৈরি করতে হবে। অন্যজনকে দিয়ে রেজুমে বানিয়ে নেওয়া ঘোরতর অন্যায়। আর আপনি নিজের রেজুমে বানাতে পারেন না, তো আপনি কি পারেন যে আপনাকে জবে নেবে?

৯। ফন্ট ব্যববহারের ক্ষেত্রে সিলেক্টিভ হতে হবে। নিজের সৌন্দর্যবোধের দিকে আস্থা রাখুন। পেশাদারি ফন্ট ব্যবহার করুন। একটু গুগল করুন।

১০। কানাডাবাসী আইটি ইন্জিনিয়ার রাইয়ান কামালকে আমি জিজ্ঞেস করেছিলাম, তিনি জানিয়েছেন যে আইটি সেক্টরে অন্যতম সেরা রেজুমে ফরম্যাট হিসেবে বিবেচনা করা হয় প্লেইন টেক্সট।

১১। বড় বড় কোম্পানিগুলোতে রেজুমে দেখার একটা সফটওয়্যার ব্যবহার করা হয়, নামটা ভুলে গেছি। ওই সফটওয়্যার রেজুমেগুলো পড়ে কাঙ্ক্ষিত যোগ্য প্রার্থীদের আলাদা করে। তাই রেজুমেতে বেশি গ্রাফিক্স থাকলে সফটওয়্যারটি পড়তে পারে না বা ভুলভাল পড়ে। যদিও ইনফোগ্রাফিক রেজুমে ভালো চলছে এখন। সুতরাং সাবধান। খানিক সমন্ময় করতে পারেন। বাংলাদেশে কোন কোম্পানি ব্যবহার করে কিনা জানি না। আমার মনে হয় বাংলাদেশের কোন কোম্পানি হলে ইনফোগ্রাফিক দেয়া যেতে পারে। তবে তেমন না হলে গ্রাফিকস বাদ দিন।

১২। যদিওবা গ্রাফিকস ব্যবহার করেন, কোন ক্রমেই রেজুমেতে প্রয়োজনের অতিরিক্ত গ্রাফিকস থাকা যাবে না। কোম্পানি সফটওয়্যার ইঞ্জিনিয়ার খুঁজছে, গ্রাফিক ডিজাইনার নয়। গ্রাফিকস না থাকলেই বরং ভালো।

১৩। রেজুমে এক পাতায় করার চেষ্টা করুন। একান্তই না হলে দুই পাতা। আপনার রেজুমে ২০/৩০ সেকেন্ডের বেশি পড়া হবে না। দুপাতার বেশি দিলে নিশ্চিত থাকুন যে আপনার রেজুমে হাতে নিয়েই ডাস্টবিনে ফেলা হয়েছে।

১৪। ল্যাটেক শিখতে পারেন, এটা ডকুমেন্ট তৈরি করার ব্যবস্থা। ল্যাটেক যেকোন ডকুমেন্ট (রেজুমে) তৈরি করার জন্য সবচেয়ে ভালো উপায়। প্রচুর টেমপ্লেট আছে, আপনার পছন্দসই একটা বেছে নিন। আপনি অন্তত একটা প্রোগ্রামিং ভাষা জানেন, আপনার ২ থেকে ৩ ঘন্টা লাগবে ল্যাটেকের কাজ চালানেো মতো বেসিক শিখতে। Overleaf

ল্যাটেকের অনলাইন কম্পাইলার। আপনপার জন্য সম্ভবত যথেষ্ট। তবে চাইলে নিজের সিস্টেমেও সংস্থাপন করতে পারেন।

১৫। হালকা রং ব্যবহার করলে ভালোই লাগে, তবে ঝুঁকি হল গ্রেস্কেলে প্রিন্ট করলে সব রঙ ভালমত নাও আসতে পারে। সেক্ষেত্রে রেজুমেটা পাঠের অযোগ্য হয়ে যাবে। এটা মাথায় রাখতে হবে।

১৬। রেজুমেতে পোর্টফলিও, ব্যক্তিগত ব্লগ, লিংকড-ইন, গিটহাব এবং অন্যান্য প্রাসঙ্গিক সাইট যুক্ত করুন। ক্লিক করার উপযোগী করে।

১৭। চাকরিদাতা প্রতিষ্ঠান এবং রিক্রুটিং এজেন্সি ওয়ার্ড ফরম্যাটে চাইতে পারে। পরিচ্ছন্ন একটা রেজুমে ওয়ার্ডে বানিয়ে রেখে দেন। চাইলে দিয়ে দিবেন।

১৮। যা জানেন রেজুমেতে তাই থাকবে, বিন্দু মাত্র বাড়িয়ে লিখবেন না। ভাইভতে যদি আপনার রেজুমে অনুযায়ীই কথা বলা হবে। একজন রিক্রুটারের বক্তব্য "একটা বা দুইটা অসত্য ধরা পড়লে আমি কিছু বলি না। কিন্তু নোট করে রাখি। সাক্ষাৎকার শেষ হয়ে যাওয়ার পর অন্যান্য ভালো-মন্দ পর্যবেক্ষণের সাথে মিলিয়ে সিদ্ধান্ত নিই। বেশি অসত্য ধরা পড়লে আশঙ্কাজনক হিসেবে নোট করি এবং সাক্ষৎকারের পর এই পর্যবেক্ষণটা গুরুত্বের সাথে বিবেচনা করি। যদি সংখ্যায় এবং মানে অতিরিক্ত মাত্রায় অসত্য ধরা পড়ে তখন আর সাক্ষাৎকার বেশি লম্বা করি না। অল্প কথায় শেষ করে ভদ্রভাবে বিদায় জানিয়ে দিই।"

১৯। অনলাইনে রেজুমে লেখার অনেক পরামর্শ দেয়া আছে, সেগুলো খানিক দেখে নিন। খুবই গুরুত্বপূ্র্ণ। এই লেখায় প্রচলিত, প্রাথমিক ও গুরুত্বপূর্ণ টিপসগুলো দেয়া নেই।

২০। রেজুমে লেখার পড়ে অবশ্যই নিজে একবার প্রিন্ট করে দেখে নেবেন যে কেমন হলো। কারণ প্রিন্ট করলে ডিসপ্লের থেকে ভিন্ন ভাবে দেখা যায়, মাপ ভালো মতো বোঝা যায়।

২১। রেজুমে অভিজ্ঞ নিকটজনকে দেখান। আপনার চোখে এড়িয়ে গেছে এমন কিছু উনি হয়তো ধরিয়ে দেবেন।